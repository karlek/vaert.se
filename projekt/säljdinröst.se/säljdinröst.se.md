säljdinröst.se
==============

En idé jag fick för att visa kritik emot politikers löften som kan tolkas som
att _"köpa röster"_ var att skapa en hemsida där man skulle kunna sälja sin röst
i olika val. Hemsidan skulle fungera som en handelsplats där man kan lova att
rösta som köparen vill i ett val mot betalning. Några exempel på val:

* Kyrkovalet
* Kommunfullmäktige
* Riksdagsvalet
* Val till landsting
* Val till Europaparlamentet
* Val till Sametinget
* Folkomröstningar

En lista på [kommande val][val].

[val]: http://val.se/kommande_val/

Jag har träffat diverse studenter som inte är intresserade av politik och därför
skulle kunna tänka sig att sälja sin röst i diverse val för en öl (dvs. 20 kr).
Detta skulle också kunna visa kritik mot politiken som den ser ut idag; ifall
säljarna kunde kort motivera varför de säljer sin röst kunde det bli ännu
intressantare.

Brott mot lagen
---------------

Projektet kunde tyvärr inte genomföras då det är emot lagen att _"godta en
förmån för att rösta på visst sätt"_. Ett kryphål skulle vara att man får ett
dokument med information om partiet och man skulle få pengar i betalning som
kompensation för att man lyssnade, men det skulle vara för långsökt och inte ge
lika önskad effekt. Jag som äger hemsidan skulle även kunna åtalas för medverkan
till brott.

Paragrafen i lagen som rubricerar brottet som _"otillbörligt verkande vid
röstning"_:
> [8§][lag] ... Den som tar emot, godtar ett löfte om eller begär en otillbörlig
> förmån för att i allmänt ärende rösta på visst sätt eller inte rösta, döms, om
> det inte är tagande av muta, för tagande av otillbörlig förmån vid röstning
> till böter eller fängelse i högst sex månader.  
SFS 2012:301. _Brottsbalken_. Stockholm: Justitiedepartementet.

[lag]: http://www.notisum.se/rnp/sls/lag/19620700.htm#K17P8

Lagen nämner inget om personen som ger utger förmåner, dock så fälls de under
medverkan till brott.

Verksamheten skulle kunna ske olagligt genom användning av bitcoins och andra
anonymiseringsverktyg, men jag skulle inte vara nöjd med det resultatet.

Ett problem är också att säljaren kan aldrig bevisa för köparen att hen röstade
som det var överenskommet.

Enligt en användare på flashback **(den otroligt säkra källan)** så är valen
hemliga, således kan det inte bevisas av en domstol att säljaren tog
emot betalning för att påverkas i valet. Peter hävdade dock att man då skulle
bli fälld för bedrägeri istället.

Citatet följer:
> "Enligt grundlagen är valen hemliga. En domstol som skulle ta reda hur man
> röstat för att lösa en tvist gällande ett avtal om en såld röst bryter ju
> mot grundlagen - grundlagen går före avtalslagen. Därför kan aldrig en
> domstol döma i en sådan tvist även om avtalet är giltigt (vilket det
> förmodligen inte är)." - [mesopalmen][post]

[post]: https://www.flashback.org/sp4801945

 - - - - - - - - - - - - - - - - - - - - - - - - - - - - - - - - - - - - - - -

Skrivet av karlek _(Henry Eklind)_ - Måndagen den 2 September 2013